 MARKA İŞ BİRLİĞİ SÖZLEŞMESİ
Versiyon: 1.1
Yürürlük Tarihi: 

1. Taraflar ve Tanımlar
İşbu Marka İş Birliği Sözleşmesi (“Sözleşme”);
bir tarafta Alfreya (“Platform”),
diğer tarafta Platform tarafından davet edilen, onboarding sürecini tamamlayan ve elektronik onay veren marka (“Marka”)
arasında elektronik ortamda akdedilmiştir.
Bu Sözleşme, yalnızca Platform tarafından davet edilen ve Platform arayüzü üzerinden onay veren Markalar için geçerlidir.

2. Sözleşmenin Konusu
İşbu Sözleşme; Marka’ya ait ürünlerin Platform üzerinde listelenmesi, kullanıcılara sunulması ve Platform üzerinden Marka’nın kendi dijital kanallarına yönlendirilmesi suretiyle gerçekleştirilen performans esaslı iş birliğinin hukuki ve ticari çerçevesini düzenler.

3. Ticari Koşullar
Taraflar arasında geçerli olan;
● komisyon oranı,
● çerez (cookie) süresi,
● attribution modeli
onboarding sürecinde Marka’ya sunulan ve Marka tarafından kabul edilen Ticari Koşullar kapsamında belirlenir.
Ticari Koşullar, işbu Sözleşmenin ayrılmaz bir parçasıdır ve yalnızca ilgili Marka için geçerlidir.
Platform, Ticari Koşulları en az 7 (yedi) gün önceden elektronik ortamda bildirmek suretiyle güncelleyebilir. Marka’nın Platform’u kullanmaya devam etmesi, güncellenmiş Ticari Koşulların kabul edildiği anlamına gelir.

4. Attribution ve Satış İlişkilendirme
Platform üzerinden yönlendirilen satışlar, last non paid click attribution modeli esas alınarak değerlendirilir.
Buna göre; kullanıcının Platform üzerinden yönlendirilmesini takiben, satın alma işlemi öncesinde aşağıda sayılan ücretli reklam kanallarından herhangi biri üzerinden yeniden markaya yönlenmesi halinde, söz konusu satış Platform’a atfedilmez ve Platform herhangi bir komisyon talep edemez:
• Google Ads (Search, Shopping, Display, YouTube dahil),
• Meta Ads (Instagram, Facebook dahil),
• TikTok Ads.
Platform kayıtları, tıklama zamanlaması ve trafik kaynağına ilişkin olarak satışın atfedilip atfedilmediği konusunda nihai ve bağlayıcı delil niteliğindedir.

5. Ödeme, Komisyon, İadeler ve Faturalama
Platform üzerinden gerçekleşen ve geçerli sayılan satışlara ilişkin komisyon tutarları, ilgili hesap döneminin sona ermesini takiben hesaplanır.
Komisyon ödemeleri, ilgili ayı takip eden ay içerisinde ve en geç ayın 15’ine kadar gerçekleştirilir.
Ödemeler; Platform’un tercihine bağlı olarak,
● banka havalesi / EFT yoluyla, veya
● Marka tarafından yetkilendirilmiş kredi kartından otomatik tahsilat yöntemiyle
gerçekleştirilebilir.
Platform, ödeme öncesinde ilgili döneme ait komisyon tutarlarını ve dönemsel raporlamayı elektronik ortamda Marka’ya iletir.
Komisyon tutarları; KDV, kargo bedeli, kapıda ödeme bedeli ve benzeri ek hizmet bedelleri hariç olmak üzere, yalnızca satılan ürünlerin net satış bedeli üzerinden hesaplanır.
Hesaplanan komisyon tutarlarına, yürürlükteki mevzuat uyarınca ilgili KDV tutarı ayrıca eklenir.
Platform üzerinden yönlendirilen ve daha önce komisyona konu edilmiş satışların;
● tamamen veya kısmen iade edilmesi,
● siparişin iptal edilmesi,
● bedelinin sonradan geri ödenmesi
hallerinde, ilgili satışlara ilişkin komisyon tutarları hak edilmemiş sayılır.
İade veya iptalin, ilgili satışın raporlandığı veya ödendiği dönemden sonraki bir dönemde gerçekleşmesi halinde; söz konusu komisyon tutarları, ilk uygun ödeme döneminde mahsup edilerek düşülür. İlgili dönemde yeterli komisyon bulunmaması halinde, mahsup işlemi takip eden dönemlerde yapılmaya devam eder.

6. Gizlilik, Veri Koruma ve Teknik Sorumluluk
Taraflar, 6698 sayılı KVKK, GDPR ve ilgili tüm veri koruma mevzuatına uygun hareket etmeyi kabul eder.
Marka’nın kendi altyapısında yaptığı teknik değişiklikler nedeniyle attribution’un bozulmasından Platform sorumlu tutulamaz.

7. Sözleşmenin Süresi ve Feshi
İşbu Sözleşme belirsiz süreli olarak akdedilmiştir.
Marka, işbu Sözleşmeyi anında ve gerekçe göstermeksizin feshedebilir.
Platform, fesih bildiriminin kendisine ulaşmasını takiben en geç 7 (yedi) gün içerisinde Marka’ya ait ürün listelemelerini Platform üzerinden kaldırır.
Fesih tarihinden önce Platform tarafından yönlendirilmiş ve çerez süresi içerisinde gerçekleşmiş satışlar, fesih sonrasında da Platform’a atfedilir ve komisyona tabidir.

8. Platform’un Askıya Alma Hakkı
Platform, işbu Sözleşme hükümlerine aykırılık halinde Marka’yı geçici veya kalıcı olarak Platform’dan kaldırabilir.

9. Uyuşmazlıkların Çözümü
İşbu Sözleşmeden doğabilecek uyuşmazlıklarda İstanbul Merkez Mahkemeleri ve İcra Daireleri yetkilidir.

10. Genel Hükümler
İşbu Sözleşme elektronik ortamda düzenlenmiş olup, Marka’nın elektronik onayı ile yürürlüğe girer.



